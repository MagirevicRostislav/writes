<html>
<head>
<link rel="stylesheet" type="text/css" href="style16.css">
<title>Кольорові миші-Ліна Костенко</title>
</head>
<body>
<div class="wrapper" align="center">
<div class="main">
<h1>Кольорові миші</h1>
<p><b>Ліна Костенко</b></p>
<p>Давно,<br>
іще в шістсот якомусь році,<br>
ну, цебто більш як три віки тому,<br>
коли носили шпаги ще при боці<br>
і розважали стратами юрму,<br>
коли відьом палили при народі,<br>
коли наук не знали ще ладом, —<br>
</p>
<p>кажу, давно, кажу, у Вишгороді<br>
підсудна Анна стала пред судом.<br>
</p>
<p>Було тій Анні, може, десять рочків,<br>
Її привів розлючений сусід.<br>
Багряне листя, кілька тих листочків,<br>
останнє листя із кленових віт<br>
було на стіл покладене, як доказ,<br>
і шаруділо тихо на сукні.<br>
Осіннє сонце, яблуко-недоквас,<br>
стояло в голих кленах у вікні.<br>
</p>
<p>І той сусід сказав тоді у тиші:<br>
— Панове судді! Я її привів.<br>
Вона робила... кольорові миші<br>
з оцих ось жовтих і сухих листків.<br>
Ото складе листочок до листочка,<br>
два рази хукне — так і побіжать.<br>
</p>
<p>Тоді суддя в судейській чорній мантії<br>
сказав:<br>
— Життя — це справа без гарантії.<br>
Чаклунок ми караєм по закону.<br>
Перехрестіться, пане, на ікону.<br>
Скажіть суду: вона із димаря<br>
вночі літала чи згасила зірку?<br>
Чи вам ті миші згризли сухаря,<br>
а чи прогризли у підлозі нірку?<br>
</p>
<p>Сусід сказав, що миші ті якраз<br>
такої шкоди не чинили зроду,<br>
що в господарстві наче все гаразд,<br>
а йдеться швидше про моральну шкоду.<br>
</p>
<p>Суддя спитав: — Вони на вас гарчать?<br>
— Та, — каже, — ні. Але вони яскраві. —<br>
Два рази хукнув писар на печать.<br>
Сиділа тихо дівчинка на лаві.<br>
</p>
<p>Був сірий день. І сірий був сусід.<br>
І сірий стіл. І сірі були двері.<br>
І раптом нявкнув кольоровий кіт.<br>
Залив чорнилом вирок на папері.<br>
</p>
</div>
</div>
</body>
</html>