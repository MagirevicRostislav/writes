<html>
<head>
<link rel="stylesheet" type="text/css" href="style14.css">
<title>Гей, нові Колумби й Магеллани-Василь Симоненко</title>
</head>
<body>
<div class="wrapper" align="center">
<div class="main">
<h1>Гей, нові Колумби й Магеллани</h1>
<p><b>Василь Симоненко</b></p>
<p>Гей, нові Колумби й Магеллани,<br>
Напнемо вітрила наших мрій!<br>
Кличуть нас у мандри океани,<br>
Бухту спокою облизує прибій.<br>
</p>
<p>Хто сказав, що все уже відкрито?<br>
Нащо ж ми народжені тоді?<br>
Як нам помістити у корито<br>
Наші сподіваная молоді?<br>
</p>
<p>Кораблі! Шикуйтесь до походу!<br>
Мрійництво! Жаго моя! Живи!<br>
В океані рідного народу<br>
Відкривай духовні острови!<br>
</p>
<p>Геть із мулу якорі іржаві —<br>
Нидіє на якорі душа!..<br>
Б’ються груди об вітри тужаві,<br>
Каравела в мандри вируша.<br>
</p>
<p>Жоден вітер сонця не остудить,<br>
Півень землю всю не розгребе!<br>
Україно! Доки жити буду,<br>
Доти відкриватиму тебе.<br>
</p>
<p>Мріяти й шукати, доки жити,<br>
Шкварити байдужість на вогні!..<br>
А якщо відкрию вже відкрите,<br>
Друзі! Ви підкажете мені...<br>
</p>
</div>
</div>
</body>
</html>