<html>
<head>
<link rel="stylesheet" type="text/css" href="style8.css">
<title>Тиша морська-Леся Українка</title>
</head>
<body>
<div class="wrapper">
<div align="center" class="main">
<h1 align="center">Тиша Морська</h1>
<h3 align="center">Леся Українка</h3>
<p>В час гарячий полудневий<br>
Виглядаю у віконце:<br>
Ясне небо, ясне море,<br>
Ясні хмарки, ясне сонце.<br>
</p>
<p>Певне, се країна світла<br>
Та злотистої блакиті,<br>
Певне, тут не чули зроду,<br>
Що бува негода в світі!<br>
</p>
<p>Тиша в морі… ледве-ледве<br>
Колихає море хвилі;<br>
Не колишуться од вітру<br>
На човнах вітрила білі.<br>
</p>
<p>З тихим плескотом на берег<br>
Рине хвилечка перлиста;<br>
Править хтось малим човенцем, –<br>
В'ється стежечка злотиста.<br>
</p>
<p>Править хтось малим човенцем,<br>
Стиха весла підіймає,<br>
І здається, що з весельця<br>
Щире золото спадає.<br>
</p>
<p>Як би я тепер хотіла<br>
У мале човенце сісти<br>
І далеко на схід сонця<br>
Золотим шляхом поплисти!<br>
</p>
<p>Попливла б я на схід сонця,<br>
А від сходу до заходу,<br>
Тим шляхом, що проложило<br>
Ясне сонце через воду.<br>
</p>
<p>Не страшні для мене вітри,<br>
Ні підводнії каміння, –<br>
Я про них би й не згадала<br>
В краю вічного проміння.<br>
</p>
<p> 1890, 16 серпня</p>
</div>
</div>
</body>
</html>