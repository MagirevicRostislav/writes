<html>
<head>
<link rel="stylesheet" type="text/css" href="style12.css">
<title>Лебеді материнства-Василь Симоненко</title>
</head>
<body>
<div class="wrapper" align="center">
<div class="main">
<h1 align="center">Лебеді материнства</h1>
<h3 align="center">Василь Симоненко</h3>
<p>Мріють крилами з туману<br>
лебеді рожеві,<br>
Сиплють ночі у лимани зорі сургучеві.<br>
</p>
<p>Заглядає в шибу казка сивими очима,<br>
Материнська добра ласка<br>
в неї за плечима.<br>
</p>
<p>Ой біжи, біжи, досадо,<br>
не вертай до хати,<br>
Не пущу тебе колиску синову гойдати.<br>
</p>
<p>Припливайте до колиски, лебеді, як мрії,<br>
Опустіться, тихі зорі, синові під вії.<br>
</p>
<p>Темряву тривожили криками півні,<br>
Танцювали лебеді в хаті на стіні.<br>
</p>
<p>Лопотіли крилами і рожевим пір'ям,<br>
Лоскотали марево золотим сузір'ям.<br>
</p>
<p>Виростеш ти, сину, вирушиш в дорогу,<br>
Виростуть з тобою приспані тривоги.<br>
</p>
<p>У хмільні смеркання мавки чорноброві<br>
Ждатимуть твоєї ніжності й любові.<br>
</p>
<p>Будуть тебе кликать у сади зелені<br>
Хлопців чорночубих диво-наречені.<br>
</p>
<p>Можеш вибирати друзів і дружину,<br>
Вибрати не можна тільки Батьківщину.<br>
</p>
<p>Можна вибрать друга і по духу брата,<br>
Та не можна рідну матір вибирати.<br>
</p>
<p>За тобою завше будуть мандрувати<br>
Очі материнські і білява хата.<br>
</p>
<p>І якщо впадеш ти на чужому полі,<br>
Прийдуть з України верби і тополі,<br>
</p>
<p>Стануть над тобою, листям затріпочуть,<br>
Тугою прощання душу залоскочуть.<br>
</p>
<p>Можна все на світі вибирати, сину,<br>
Вибрати не можна тільки Батьківщину<br>
</p>
</div>
</div>
</body>
</html>