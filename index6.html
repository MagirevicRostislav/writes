<html>
<head>
<link rel="stylesheet" type="text/css" href="style6.css">
<title>Вірш Лесі України:Мрії</title>
</head>
<body>
<div class="wrapper">
<div align="center" class="main">
<h1 align="center">Мрії</h1>
<h3 align="center">Леся Українка</h3>
<p>У дитячі любі роки,<br>
Коли так душа бажала<br>
Надзвичайного, дивного,<br>
Я любила вік лицарства.</p>
<br>
<p>Тільки дивно, що не принци,<br>
Таємницею укриті,<br>
Не вродливі королівни<br>
Розум мій очарували.<br>
</p>
<p>Я дивилась на малюнках<br>
Не на гордих переможців,<br>
Що, сперечника зваливши,<br>
Промовляють люто: "Здайся!"<br>
</p>
<p>Погляд мій спускався нижче,<br>
На того, хто, розпростертий,<br>
До землі прибитий списом,<br>
Говорив: "Убий, не здамся!"<br>
</p>
<p>Не здававсь мені величним<br>
Той завзятий, пишний лицар,<br>
Що красуню непокірну<br>
Взяв оружною рукою.<br>
</p>
<p>Тільки серце чарувала<br>
Бранки смілива відповідь<br>
"Ти мене убити можеш,<br>
Але жити не примусиш!"<br>
</p>
<p>Роки любії, дитячі,<br>
Як весняні води, зникли,<br>
Але гомін вод весняних<br>
Не забудеться ніколи.<br>
</p>
<p>Він, було, мені лунає<br>
У безсонні довгі ночі<br>
І єднається так дивно<br>
З візерунками гарячки:<br>
</p>
<p>Мріє стеля надо мною,<br>
Мов готичнеє склепіння,<br>
А гілки квіток сплелися<br>
На вікні, неначе грати.<br>
</p>
<p>Од вікна до мене в хату<br>
Червонясте світло впало, —<br>
Чи то вуличнеє світло,<br>
Чи то полиски пожежі?<br>
</p>
<p>Що се так шумить невпинно?<br>
Навісний, безладний гомін!<br>
Чи в крові гарячка грає,<br>
Чи війна лютує в місті?<br>
</p>
<p>Чи се лютий біль у мене<br>
Тихий стогін вириває,<br>
Чи то стогне бранець-лицар,<br>
Знемагаючи на рани:<br>
</p>
<p>"Хто живий у сьому замку?<br>
Хто тут має серце в грудях?<br>
Другом будь, зійди на вежу,<br>
Подивись на бойовисько!<br>
</p>
<p>Подивись на бойовисько,<br>
Хто кого перемагає?<br>
Чи над лавами ще в’ється<br>
Корогва хрещата наша?<br>
</p>
<p>Коли ні,— зірву завої!<br>
Хай джерелом кров поллється,<br>
Будь проклята кров ледача,<br>
Не за рідний край пролита!<br>
</p>
<p>Ні, я чую наше гасло!<br>
Ось воно все голосніше...<br>
Зав’яжіть тісніше рани,<br>
Шкода кров губити марне!.."<br>
</p>
<p>Так дитячі мрії грали<br>
Між примарами гарячки.<br>
А тепер? — гарячка зникла,<br>
Але мрії не зникають.<br>
</p>
<p>І не раз мені здається,<br>
Що сиджу я у полоні<br>
І закута у кайдани<br>
Невидимою рукою,<br>
</p>
<p>Що в руці у мене зброя<br>
Неполамана зосталась,<br>
Та порушити рукою<br>
Не дають мені кайдани.<br>
</p>
<p>Глухо так навколо, тихо,<br>
Не шумить гарячка в жилах,<br>
Не вчувається здалека<br>
Дикий гомін з бойовиська.<br>
</p>
<p>Так і хочеться гукнути,<br>
Наче лицар мрій дитячих:<br>
"Хто живий? Зійди на вежу,<br>
Подивися наоколо!<br>
</p>
<p>Подивись, чи в полі видко<br>
Нашу чесну короговку?<br>
Коли ні, не хочу жити,<br>
Хай мені відкриють жили,<br>
</p>
<p>Хай джерелом кров поллється,<br>
Згину я від згуби крові.<br>
Будь проклята кров ледача,<br>
Не за чесний стяг пролита!.."<br>
</p>
</div>
</div>
</body>
</html>