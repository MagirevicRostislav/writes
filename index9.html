<html>
<head>
<link rel="stylesheet" type="text/css" href="style9.css">
<title>Співець-Леся Українка</title>
</head>
<body>
<div class="wrapper">
<div align="center" class="main">
<h1 align="center">Співець</h1>
<h3 align="center">Леся Українка</h3>
<p>Пишно займались багрянії зорі<br>
Колись навесні,<br>
Любо лилися в пташиному хорі<br>
Лісні голосні;<br>
</p>
<p>Грала промінням, ясним самоцвітом<br>
Порання роса,<br>
І усміхалась весняним привітом<br>
Натури краса.<br>
</p>
<p>Гордо палала троянда розкішна,<br>
Найкраща з квіток,-<br>
Барвою й пахом вродливиця пишна<br>
Красила садок.<br>
</p>
<p>А соловейко троянді вродливій<br>
Так любо співав,<br>
Голосом дивним співець чарівливий<br>
Садки розвивав;<br>
</p>
<p>Слав до вечірньої зорі прощання,<br>
Що гасла вгорі,<br>
Ще ж голосніше співав на вітання<br>
Поранній зорі...<br>
</p>
<p>Вже пролетів, немов пташка зальотна,<br>
Весняний той час, —<br>
Осінь холодная, осінь вільготна<br>
Панує у нас.<br>
</p>
<p>Тихо спускається нічка осіння, —<br>
Година сумна;<br>
Місяць холоднеє кида проміння;<br>
Здалека луна<br>
</p>
<p>Пугача віщого крик — гук єдиний;<br>
Діброва німа.<br>
Де ж соловейко? де ж спів солов'їний?<br>
Ох, де ж він? Нема!<br>
</p>
<p>В вирій полинув, де вічная весна,<br>
Натхненний співець.<br>
Вічно красув там рожа чудесна,<br>
Там теплий вітрець;<br>
</p>
<p>Глухо і смутно кругом на просторі.<br>
Мій гаю сумний!<br>
Кинув співець тебе в тузі та в горі,<br>
Тебе й край рідний.<br>
</p>
<p>Тиша така тепер всюди панує.<br>
Лиш в листі сухім<br>
Вітер зітха, мов дріада сумує,<br>
Із жалем глухим.<br>
</p>
<p>Чом я не маю огнистого слова,<br>
Палкого, чому?<br>
Може б, та щира, гарячая мова<br>
Зломила зиму!<br>
</p>
<p>І розлягалась би завжди по гаю<br>
Ясна-голосна<br>
Пісня, й розквітла б у рідному краю<br>
Новая весна.<br>
</p>
<p>Та хоч би й крила мені солов'їні,<br>
І воля своя, —<br>
Я б не лишила тебе в самотині,<br>
Країно моя!<br>
(1889)</p>
</div>
</body>
</html>