<html>
<head>
<link rel="stylesheet" type="text/css" href="style17.css">
<title>Чайка на крижині-Ліна Костенко</title>
</head>
<body>
<div class="wrapper" align="center">
<div class="main">
<h1>Чайка на крижині</h1>
<p><b>Ліна Костенко</b></p>
<p>В цьому році зима не вдягала білої свити.<br>
Часом вже й приміряла, та хтось її зразу крав.<br>
Пошукала, поплакала... Що ж робити? —<br>
Бідувала в старій із торішніх зів'ялих трав.<br>
</p>
<p>Як колись лютувала, стелила рядно ожеледиць.<br>
Сперечалася з морем, несла сум"яття вітрів.<br>
Все збиралась на силі, та не встигла огледіться,<br>
Як проснулись дерева і на Одрі лід потемнів.<br>
</p>
<p>Крига буйно ломилась у відкриті двері протоки.<br>
Лід кришився, б'ючись об каміння берегове...<br>
І нарешті по Одрі — темній, широкій —<br>
На останній крижині самотня чайка пливе.<br>
</p>
<p>— Ти куди ж розігналась? Чи бува не до самого моря?<br>
Чайки держаться гурту, а ти відпливеш одна.<br>
А крижина тонка. А крижина майже прозора...<br>
Ну, а що, як її підмиє вода весняна?<br>
</p>
<p>Ну, а що, коли їй та удержать тебе несила?<br>
затріщить і відломиться... Піде вода кругами...<br>
— Дивна людино! Я ж маю крила,<br>
Нащо крилатим ґрунт під ногами?<br>
</p>
</div>
</div>
</body>
</html>